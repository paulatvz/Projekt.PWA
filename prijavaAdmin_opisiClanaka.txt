korisnik i lozinka za prijavu:
admin
admin16



KASKADER
Jedan od nesumnjivo najvećih hitova godine predvođen Ryanom Goslingom i Emily Blunt dolazi u kina ovog travnja.

Colt Seavers, bivši vrhunski kaskader koji više ne može parirati mlađim kolegama, oporavlja se od nesreće u kojoj je gotovo izgubio život, no kad ga zamole da se uključi u filmski projekt svoje bivše djevojke Jody Moreno, vraća se u akciju. Poznato je da nevolja nikad ne dolazi sama, pa osim što radi za bivšu djevojku, nestaje glavni glumac u filmu, a Colt sve vještine koje koristi na setu stavlja na raspolaganje kako bi ga pronašao. Jedan od najiščekivanijih filmova godine Kaskader (The Fall Guy) imao je svjetsku premijeru na SXSW festivalu ovog ožujka gdje je oduševio sve prisutne koji su ga nazvali “ludo zabavnim“, “čistim dinamitom od početka do kraja“, “najboljom akcijskom komedijom posljednjih godina“, i “sve ono što volimo gledati u velikom akcijskom rom-comu“. Drugim riječima, film je to snimljen za nove i stare generacije gledatelja, nebitno kojeg su spola. Kaskader je pogodio savršen omjer komedije, akcije, romanse, avanture, i misterije. Redatelj ‘Kaskadera’ je – bivši kaskader Za dobitnu kombinaciju pobrinuo se redatelj David Leitch koji je već ‘doktorirao’ s režijom zabavnih hit filmova poput Deadpool 2 (2018.), Brzina metka (Bullet Train, 2022.), Brzi i žestoki: Hobbs & Shaw (Fast & Furious Presents: Hobbs & Shaw, 2019.) te mnogim drugim. Osim što je redatelj i producent, Leitch je bivši kaskader koji je radio kao dubler Brada Pitta i Jean-Claude Van Dammea, a izvodio je vratolomije za mnoge hitove poput Marvelovog Bladea (1998.), Mamurluk (The Hangover, 2009.), franšize Matrix i Jason Bourne, te još puno drugih. Drugim riječima, čovjek zna što radi i kako stvari funkcioniraju. Kaskaderski posao je opasan zanat gdje ih se diže u zrak, strijelja, mlati posvuda, zabija u zid i baca s najvećih visina, a sve to za našu zabavu. Mnogi su izgubili život radeći upravo to, a gotovo ih se nikad ne spominje. Baš iz tog razloga režiranje Kaskadera pripalo je pravoj osobi koja je iz prve ruke osjetila udarce i vrućinu eksplozija, te će na urnebesan način Leitch dati uvid kako to izgleda na setu pravog akcijskog blockbustera. Ovaj film je ujedno i posveta svim neopjevanim herojima koje svjetlo pozornice nikad ne dotakne, a riskiraju život kako bi nas sve zabavili. Karizmatični dvojac Ryan Gosling i Emily Blunt nose film Uz sve eksplozije i komediju kojom film obiluje, ono što svi ističu kao stvar koja nosi film je fantastična kemija između dvoje glavnih glumaca u ulogama Colta Seaversa i Jody Moreno. Kaskadera Colta Seaversa glumi jedna od trenutno najvećih hollywoodskih zvijezda Ryan Gosling, kojeg će publika najbolje prepoznati kao Kena iz prošlogodišnjeg hita Barbie (2023.), a za čiju je ulogu nominiran za Oscara u kategoriji najboljeg epizodnog glumca. Goslingu ovo nije prvi puta da glumi kaskadera jer to je već učinio u akcijskoj drami Vožnja (2011.), dok u krimi trileru Grijesi očeva (The Place Beyond the Pines, 2012.) glumi motociklista koji radi vratolomije za novce, što i nije tako daleko od kaskaderskog posla. Colt Seaversovu simpatiju Jody Moreno utjelovit će Emily Blunt koja je poput Goslinga ove godine isto tako nominirana za Oscara, ali u kategoriji najbolje epizodne glumice za ulogu u Oppenheimeru (2023.). Isto tako jedna od trenutno najtraženijih glumica, Emily Blunt iza sebe ima uspješnu glumačku karijeru ispunjenu hitovima poput Vrag nosi Pradu (The Devil Wears Prada, 2006.), Sicario (2015.), i Mjesto tišine (A Quiet Place, 2018.). U kinima od 25.04.

IT ENDS WITH US
Adaptacija bestselera "It ends with us" autorice Colleen Hoover u kolovozu stiže u kina, a u glavnoj ulozi gledat ćemo slavnu glumicu Blake Lively.

Uz stihove pjesme "My Tears Ricochet", Taylor Swift s njenog albuma "Folklore" iz 2020., objavljen je prvi trailer za ljubavnu dramu "Priča završava s nama" ("It Ends with Us"). Radi se o adaptaciji romana Colleen Hoover u kojoj glavne uloge igraju Blake Lively i Justin Baldoni, koji je ujedno i redatelj filma. Priča prati Lily Bloom (Blake Lively) i njezino preseljenje u Boston u kojem ostvaruje svoje snove otvaranjem cvjećarne, a uskoro upozna Rylea Kincaida (Justin Baldoni), šarmantnog neurokirurga u kojeg se zaljubi. No intenzivna romansa uskoro je počinje podsjećati na odnos koji su imali njezini roditelji - njezin otac, koji je nedugo prije preminuo, zlostavljao je njezinu majku. Stvari se dodatno zakompliciraju kada joj se u život vrati njezina stara ljubav Atlas Corrigan (Brandon Sklenar). Njena veza s Ryleom postaja još nestabilnija i Lily shvati da se mora osloniti na vlastitu snagu kako bi donijela pravu odluku za sebe. Glumačka postava filma "It Ends with Us", koji je za ekranizaciju napisala Christy Hall, također uključuje Jenny Slate kao Ryleovu sestru Allysu, Hasana Minhaja kao Allysina muža Marshalla i Amy Morton kao Lilynu majku Jenny. Film snimljen prema romanu Colleen Hover iz 2016., koji je postao hit na TikToku nekoliko godina kasnije, u kina stiže 9. kolovoza.

THE REGIME
Stigla je serija kojoj smo se baš radovali

Ova crnohumorna serija od šest epizoda kreirana za platformu HBO, koja će u domaćem prijevodu nositi naziv Režim, donosi priču o životu unutar zidova modernog autoritarnog režima koji se počinje rasplitati.

Sjajna glumačka ekipa Nakon što neko vrijeme nije izlazila iz palače naslovna junakinja, kancelarka Elena Vernham postala je paranoična i nestabilna, a pomoć je potražila u (jednako) nestabilnom vojniku Herbertu Zubaku. Kako Zubakov utjecaj na kancelarku nastavlja rasti, Elenini pokušaji da proširi svoju moć na kraju rezultiraju raspadom – i palače i zemlje oko nje. Uz Kate Winslet, u seriji su istaknute uloge povjerene i Matthiasu Schoenaertsu, Guillaumeu Gallienneu, Andrei Riseborough, Hughu Grantu i Marthi Plimpton, domaćoj publici poznatoj po ulozi u sitcomu Raising Hope (Odgoj za početnike). Podsjetimo, ovo je drugi značajniji izlet renomirane glumice u televizijske vode. Prethodno je to također učinila sudjelovanjem u miniseriji Mare of Easttown, koja je također kreirana za platformu HBO. Više o njoj možete doznati ovdje. Početkom godine stigao i novi službeni uvodni video, koji nam pruža prvi pogled na seriju koja će svoju premijeru imati večeras, 4. ožujka na HBO Max streaming platformi. Premijera serije The Regime na HBO kanalu će biti istog dana u 20:00h. Baš poput nas, komentatori ne mogu dočekati njezin dolazak na male ekrane. Pritom, hvale prikazanu glumačku interpretaciju Kate Winslet i smatraju kako je pred njom žetva nagrada! Jedno je sigurno – naslov je ovo kojem se baš radujemo! U seriji glume Kate Winslet, Matthias Schoenaerts, Guillaume Gallienne, Andrea Riseborough, Martha Plimpton i Hugh Grant. Izvršni producenti su Will Tracy, koji je ujedno i showrunner i scenarist, Frank Rich, Tracey Seaward, Kate Winslet, Stephen Frears i Jessica Hobbs. Redatelji su Stephen Frears i Jesica Hobbs, a scenaristi su Seth Reiss, Sarah DeLappe, Gary Shteyngart, Jen Spyra i Juli Weiner.

GARFIELD
Dražestan mačak i njegov najbolji prijatelj Odie naći će se u do sad neviđenim avanturama

Dva dana opuštanja, druženja i bezbrižnosti naglo prekida zvuk alarma koji najavljuje početak novog radnog tjedna. Scenarij je ovo koji je većini poznat, a ponavlja se svaki ponedjeljak. Upravo zato, iako je samo jedan od njih sedam u tjednu, ovaj dan mnogima daje razloga za uzdah pun nezadovoljstva. Prebačaj na školske ili poslovne obaveze često je mentalno iscrpljujuć pa se može činiti kao da taj ponedjeljak traje vječno. Mržnju ponedjeljka dodatno je popularizirao omiljeni sarkastični mačak Garfield i to 1978. kada je prvi put izašao istoimeni strip tvorca Jima Davisa, koji kaže kako je Garfield zapravo ljudsko biće u mačjem odjelu. Svoju ljubav prema lazanjama i mržnju prema ponedjeljcima počeo je svakodnevno dijeliti s milijunima čitatelja i ubrzo postao najdraži lijeni mačak na svijetu. Ovaj urnebesni kućni ljubimac 2004. je dobio svoj prvi dugometražni film, koji je bio kombinacija igranog i animiranog, a 2006. godine je uslijedio nastavak. Publika je kroz dosadašnje filmove imala priliku upoznati Garfieldov karakter koji ga redovito uvaljuje u nevolje. Tako u prvom djelu od kuće otjera pa spašava psa Odieja, a u drugom dvojac luta po Londonu i otkriva kako narančasti mačak ima dvojnika plemića. Sada se Garfield vraća gotovo 20 godina kasnije, gladniji i sarkastičniji nego ikada, u svom prvom potpuno animiranom dugometražnom filmu koji 23. svibnja stiže u hrvatska kina. Ovaj dražestan vizualni spektakl idealan je za cijelu obitelj, a zanimljivo je da se radi o potpuno novoj priči koja, osim likova, nema ništa zajedničko s prijašnjim nastavcima. Nove pustolovine Režiser filma je Mark Dindal, Disneyev veteran koji je radio na animaciji “Aladina”, “Male sirene” “Velikog mišjeg detektiva”, a sam je režirao “Carevu novu ćud” i “Žutu minutu”. Za Dindala i njegov tim proces stvaranja ovog animiranog filma započeo je istraživanjem onoga što Garfielda čini Garfieldom i pronalaženjem situacija u kojima njegov lik može rasti i mijenjati se. Garfield u novom animiranom izdanju upada u nevolje kao nikada prije. Do sada je najgora stvar s kojom se ikada morao suočiti bila bol u trbuhu od previše lazanja, no trailer otkriva kako su Garfield i njegov suputnik, pas Odie, izvučeni iz svoje kuće i bačeni u još neviđenu avanturu. Producent ovog filma, John Cohen, poznat po hit animiranim filmovima “Kako je Gru ukrao mjesec” i “Angry Birds”, kaže kako će ovo izdanje Garfielda baciti daleko izvan njegove komfor zone. - Garfield ostaje bez svojih redovnih toplih obroka, fotelje, deke i daljinskog upravljača te se nađe usred nepoznatog terena. Ludo smo se zabavljali smišljajući brojne avanture za najlijenijeg mačka na svijetu koji se sasvim neočekivano nađe usred velike pljačke – otkriva.

BRIDGERTON
Nova sezona serije Bridgerton!

Colin i Pen susreću se na jednom balu te kratko razgovaraju, a ona iznosi svoje nezadovoljstvo njegovim ophođenjem prema njoj.

Ljubavni zapleti, drame i intrige iz londonskog visokog društva s početka 19. stoljeća ponovno se vraćaju na male ekrane. Netflixova popularna serija "Bridgerton" vraća se sa svojom trećom sezonom nakon dvije godine, a datum izlaska prvih epizoda je 16. svibnja. Naime, Netflix je nove nastavke, kao i za druge serije, podijelio na dva dijela. Jedan dio tako će biti dostupan u svibnju, a drugi od 13. lipnja. Obožavatelji ovih likova nestrpljivo iščekuju ove datume, a do tada ih je popularna streaming platforma počastila isječcima. Netflix je objavio najavu serije, a radi se o videu koji prikazuje odnos Colina Bridgertona i Penelope Featherington, glavnih likova treće sezone. Colin i Pen susreću se na jednom balu te kratko razgovaraju, a ona iznosi svoje nezadovoljstvo njegovim ophođenjem prema njoj. Ovaj razgovor pobudio je interes za novu sezonu i njihov odnos među brojnim obožavateljima, a 80 sekundi dug video objavljen je na Valentinovo. Početkom veljače objavljen je i još jedan kratki video ovog para, a nedavno je procurio i romantični trenutak glavnih likova. Kako se bliži datum objave, cure i nove informacije o voljenoj seriji na čijoj produkciji radi poznata kuća Shondaland iza koje stoji Shonda Rhimes. Tako je otkriveno da glavne likove nove sezone, Colina i Penelope, koje obožavatelji zajedno nazivaju "Polin", igraju Luke Newton i Nicola Coughlan, a serija, nastala po serijalu romana Julie Quinn, sada prati četvrti nastavak književnog serijala. Ovaj nastavak serije logičan je s obzirom na to da je u finalu druge sezone Pen načula razgovor svoje simpatije Colina o tome kako se on nikada ne bi oženio njome. Nakon toga u seriji je slijedila pauza, Colin se uputio na putovanje, a Penelope je odlučila promijeniti svoj stil i ponašanje prema Colinu te pronaći supruga. Nakon povratka normalnom životu i otvaranja nove društvene sezone u trećoj sezoni serije Pen je odlučna u svojoj namjeri, no udaja joj ne polazi za rukom. Colin se u međuvremenu vratio sa svojih putovanja kao drugi čovjek – promijenjenog izgleda te drugačijeg karaktera. No shvatio je i da je Pen promijenila svoje ponašanje prema njemu, što mu je zasmetalo. S obzirom na to da je njihov odnos postao hladniji, Colin želi obnoviti njihovo prijateljstvo te joj nudi mentorstvo kako bi je podučio kako se treba ponašati kako bi uspjela u naumu da pronađe supruga kakvog želi. No tijekom druženja oboje shvaćaju da njihovi osjećaji nisu samo prijateljski te se njihov odnos počinje razvijati. Treća sezona prati i Colinovu sestru Francescu, koja se također ove godine nalazi u londonskom društvu. Francescu glumi Hannah Dodd koja je na setu zamijenila kolegicu Ruby Stokes. Na žalost brojnih obožavateljica, ni ova sezona neće nam donijeti povratak markantnog vojvode od Hastingsa kojeg je utjelovio Regé-Jean Page, a "Bridgerton" je nakon dvije sezone napustila i glumica Phoebe Dynevor, koja je igrala najstariju sestru Daphne. Ostale članove obitelji Bridgerton i članove londonskog visokog društva igrat će već poznati glumci.Valja istaknuti i da Penelope ostaje u razdoru s Colinovom sestrom Eloise koja joj je bila dobra prijateljica, a i dalje skriva svoj alter ego Lady Whistledown. U ovoj sezoni gledatelji će moći vidjeti i odnos Antonyja Bridgertona, najstarijeg brata, i njegove supruge Kate čiju su ljubavnu priču mogli pratiti u drugoj sezoni. Ovaj par zbog svoje je priče brzo postao voljen, a još neki romantični trenuci dodatno će privući gledatelje malim ekranima.

VIOLA BOJE MORA
Kreće nova serija u kojoj glumi najveći turski zavodnik! 

Can Yaman, najveći turski zavodnik u novoj seriji ‘Viola boje mroa’, 17. lipnja na rtl-u!

U seriji ‘Viola boje mora’, Viola Vitale, pobjednica natjecanja za Miss Italije i modna novinarka, vraća se iz Pariza u Palermo kako bi pronašla svog oca kojeg nikad nije upoznala. Počinje raditi kao novinarka na kriminalističkoj priči i tako ujedno počinje i njezina suradnja s inspektorom Francescom Demirom (Can Yaman). Za razliku od optimistične Viole koja vjeruje u ljudsku dobrotu, Francesco je ciničan i nepovjerljiv te sklon kršenju pravila. Stoga će Viola i Francesco u početku teško pronalaziti zajednički jezik, ali s vremenom naučit će uspješno surađivati na slučajevima koji otkrivaju tamnu stranu Palerma.
Viola također ima poseban dar koji joj pomaže u rješavanju zločina – sinesteziju, koja joj omogućava da ljudske emocije vidi kao boje. Ovo će joj omogućiti da otkrije stvarne i skrivene osjećaje ljudi s kojima se susreće i tako bolje shvati njihove namjere. Ova jedinstvena sposobnost ujedno skriva i tajnu stvarnog razloga njezinog povratka u Palermo.
Uz rješavanje zločina i istraživanja granice znanosti i nadnaravnog, ‘Viola boje mora’ ujedno donosi priču o ženi koja se pokušava snaći u novom okruženju, dokazati šefici koja u njezine sposobnosti nema povjerenja i steći prijatelje. Odnos Viole i Francesca pun je iskrica od samog upoznavanja – dinamični razgovori uz dozu flerta i šala, razlike u njihovim osobnostima i situacije u kojima se nađu dovode do zanimljivih i često smiješnih scena.
Lik Viole tumači lijepa Francesca Chillemi koja je, baš kao i lik kojeg glumi, svojedobno bila pobjednica natjecanja za Miss Italije. Osim kao Violu, Chillemi su gledatelji zapazili i kao Azzuru Leonardi iz dugovječne talijanske humoristično-kriminalističke serije ‘Neka nam Bog pomogne’.
Ipak, posebna poslastica je Can Yaman, popularni turski glumac, kojeg obožavateljice sigurno pamte i iz serije u kojoj je ostvario svoj prvi glumački uspjeh, ‘Pun mjesec’, kao i uloge u serijama ‘Sanjalica’ i ‘Gospodin pogrešni’. Veliki turski zavodnik i miljenik gledateljica u seriji ‘Viola boje mora’ glumi karizmatičnog i impulzivnog inspektora Francesca Demira. Yaman se, osim privlačnim izgledom i zavidnom figurom, može pohvaliti i znanjem čak tri strana jezika uz materinji turski, a upravo u ovoj seriji Yaman je ostvario svoju prvu ulogu na talijanskom jeziku i oduševio gledatelje!
Predivni kadrovi Palerma, uzbudljivi kriminalistički slučajevi, tajne koje se kriju u pozadini, kemija među likovima i njihova ljubavna priča te divni Francesca Chillemi i Can Yaman čine ‘Violu boje mora’ idealnom serijom za opustiti se tijekom vrućih ljetnih večeri! Serija kreće s emitiranjem na RTL-u od 17. lipnja u 21:15! ‘Viola boje mora’ dostupna je i na platformi Voyo.

PLANET MAJMUNA
‘Planeta majmuna: Novo kraljevstvo’: Novo kraljevstvo, stare dileme

Film ima svojih mana ali to ne umanjuje dojam da je udario dobre temelje za novu eru naslova ove franšize.

Filmska franšiza Planeta majmuna započela je davne 1968. godine a do 1973. godine snimljena su još četiri nastavaka. Svemu treba dodati da je 1974. godine snimljena i TV serija a godinu dana kasnije i animirana serija.Godine 2001. redatelj Tim Burton snimio je remake originalnog filma. Deset godina nakon tog filma započela je tzv. reboot serija, odnosno, trilogija. Središnji lik te trilogije bio je čimpanza Cezar, kojeg je utjelovio Andy Serkis, kojeg svi pamte kao Golluma u trilogiji Gospodar prstenova (The Lord of  the Rings, 2001-2003) i jednom nastavku Hobita (Hobit: Neočekivano putovanje/The Hobbit: An Unexpected Journey, 2012.).
Nakon te reboot trilogije pred nas je stigao i najnoviji film franšize, Planeta majmuna: Novo kraljevstvo (Kingdom of the Planet of the Apes, 2024.). Redatelj filma je Wes Ball (filmski serijal Labirint/The Maze Runner) a scenarist je Josh Friedman (Avatar: Put vode /Avatar: The Way of Water, 2022.), Terminator: Mračna sudbina /Terminator: Dark Fate, 2019.), kreator TV serije Foundation (2021-2023.).
Priča filma vremenski se odvija nekoliko generacija u budućnosti, nakon Cezarove vladavine i njegove smrti. Majmuni su dominantna vrsta koja živi skladno, a ljudi su svedeni na život u sjeni. Neke skupine majmuna nikada nisu čule za Cezara ali jedan je iskrivio njegovo učenje te gradi svoje carstvo i porobljavati druge skupine.Tom tiranskom vođi majmuna, Proximus Cezar (Kevin Durand), cilj je da se dokopa ljudske tehnologije i u potpunosti stvori svoje carstvo. Majmuni Proximusa Cezara porobe klan majmuna Noe (Owen Teague), koji se usavršio u sokolarstvu. Noa, na grobu svog mrtvog oca, obeća da će vratiti klan natrag. 
Kreće na opasan put za Proximusovom skupinom. Na tom putu susreće orangutana Raku. Raka upoznaje Nou o tome tko je bio pravi, majmunski Cezar i koje je bilo njegovo učenje i nasljeđe. Uskoro primjećuju djevojku Mae (Freya Allan), koja zna govoriti (ljudska evolucija je nazadovala) koje je pratila Nou.Ona im se pridružuje na putovanju i otkrije da da se Proximus Cezar nalazi kraj velikog i zatvorenog skloništa (rekli bi – vojnog, atomskog skloništa). Svi zajedno kreću tamo ali uskoro ih opaki Proximusovi majmuni zarobljavaju.
Ono što slijedi je borba za opstanak ali borba povjerenja između Noe i Mae, koja i nije bila baš potpuno iskrena prema njemu. U svemu tome, Noa je prisiljen preispitati sve što je znao o prošlosti i donijetu odluke koje će definirati budućnost i majmuna i ljudi.
Priča filma podijeljena u dva dijela. Prvi dio, nakon početnog uvoda i odvođena Noinog klana u zatočeništvo, zapravo je svojevrsni film ceste. U njemu se oživljava sjećanje na preminulog, iskonskog Cezara. To je svojevrsna rekapitulacija njegovog lika i djela te ostavštine. Neosporno je da se time htjelo ‘olakšati’ gledanje onima koji nisu gledali predhodne filmove i nemaju pojma tko je bio Cezar. Drugi dio počinje zarobljavanjem Noe i sadržajno prati daljnje događaje.

BABY REINDEER
Baby reindeer broj jedan je trending serija na Netflixu u Hrvatskoj

Serija prati Donnyja, propalog komičara čiji se život promjeni kada mu žena po imenu Martha uđe u život i počne mu slati stotine e-poruka dnevno.

Netflixova nova serija "Baby Reindeer" brzo je osvojila srca gledatelja i kritičara svojom dubokom tematikom i snažnim izvedbama. Iako je serija fikcija, inspirirana je stvarnim događajima iz života kreatora Richarda Gadda. Evo što trebate znati o istinitoj priči iza ove izvanredne TV serije.Serija prati Donnyja, propalog komičara čiji se život promjeni kada mu žena po imenu Martha uđe u život i počne mu slati stotine e-poruka dnevno. Dok pokušava i ne uspijeva zaustaviti svog uhoditelja, Donny se također prisjeća razdoblja u svom životu tijekom kojeg ga je nasilno zlostavljao mentor po imenu Darrien.Richard Gadd, pisac, tvorac i glavna zvijezda serije, već je bio poznat po svojim radovima, ali "Baby Reindeer" je vrhunac gotovo desetljeća rada. Inspiracija za seriju proizlazi iz Gaddovih osobnih iskustava, posebno seksualnog nasilja koje je doživio kao mladi komičar. Njegova predstava "Monkey See Monkey Do" otkrila je ove traumatične događaje, a "Baby Reindeer" nastavlja istraživati njihove posljedice. Raspravljajući o uspjehu predstave Baby Reindeer u Edinburghu, Gadd je u Netflixovom priopćenju napisao: "Sve što sam ikada želio učiniti bilo je snimiti nešto komplicirano o ljudskom stanju. Da svi griješimo. Da nijedna osoba nikada nije dobra ili loša. Da mi sve smo izgubljene duše koje traže ljubav na svoj čudan način."U Netflixovoj seriji, Donny se prvi put povezuje s Marthom nakon što ona dođe u bar u kojem on radi. On joj ponudi besplatnu šalicu čaja u pokušaju da je oraspoloži, ali Martha tu ljubaznu gestu ozbiljno prima k srcu. Ubrzo se svakodnevno pojavljuje u baru, komentira njegove objave na Facebooku i šalje mu hrpu e-mailova. Kad počne napadati Donnyjev stvarni život posjećujući njegove stand-up nastupe i uznemiravajući njegovu djevojku, postaje jasno da bi Martha mogla predstavljati legitimnu prijetnju. Naposljetku, Martha dobiva njegov telefonski broj i stalno mu ostavlja poruke u govornoj pošti, nešto što je radila i prava Martha. Tijekom intervjua za The Independent, Gadd je ispričao da mu je njegova uhoditeljica poslala 41.071 e-mailova, 350 sati govorne pošte, 744 tweeta, 46 Facebook poruka, 106 stranica pisama, tablete za spavanje, vunenu kapu, par potpuno novih bokserica i umiljatu igračku soba. Gadd je o Marthinim glasovnim porukama rekao: "Otišao bih u krevet navečer i još uvijek je čuo u svojim ušima. Njezin glas vrtio mi se u glavi. Njezine riječi skakale su mi oko kapaka dok sam pokušavao zaspati." Također je počeo kategorizirati govornu poštu, slično kao što to Donny radi u seriji, i nadajući se da će u nekoj od poruka pronaći dokaze o njezinom nedjelu. Ono što je važno, Gadd je želio da gledatelji shvate da ga je nasilje koje je napravio stvarni Darrien ostavilo ranjivim na Marthino udvaranje. "Želio sam pokazati da je ono što je Darrien učinio bilo pogubno zlo, dok je Marthino ponašanje dolazilo iz mjesta duboke ranjivosti", rekao je.

A KILLER PARADOX
Na Netflix stigla uzbudljiva triler serija, ljudi pišu: "Pogledao sam je preko noći"

Uzbudljiva nova serija gledateljima se toliko svidjela da je gledaju u roku od jednog dana. Riječ je o korejskoj triler seriji A Killer Paradox, koja je na Netflixu dostupna od 9. veljače 2024.

A Killer Paradox, također poznat kao Murder DIEary, kriminalistička je serija bazirana na istoimenom popularnom webtoonu. Priča prati mladog studenta Lee Tanga (Choi Woo-shik), koji živi sa svojim roditeljima, radi u trgovini i sanja o odlasku u Kanadu. Nakon što ga jednu večer napadne kupac, Tang ga ubije u samoobrani, no to ga počne izjedati, sve dok ne dozna da je ubio traženog serijskog ubojicu. Tang ubrzo otkrije da ima skriveni talent koji mu pomaže da prepozna zle ljude, zbog čega nastavlja ubijati kriminalce. No svojim ubojstvima privuče pažnju detektiva Janga Nam-Gama (Son Suk-Ku) i bivšeg detektiva Songa Chona (Lee Hee-Jun), koji vjeruju da je on kriv i ne prestaju ga loviti. Triler serija oduševila je gledatelje, sudeći prema njihovim reakcijama na društvenim mrežama. "Ovo je tako dobra serija, dovršila sam je sinoć", "Pogledao sam je preko noći", "Jako dobro", samo su neki od komentara u Facebook grupi Netflix Bangers. "Ova serija izgleda tako prekrasno", "Upravo sam dovršila ovo, svih osam epizoda. Provela sam cijeli petak gledajući ovo remek-djelo, stvarno mi se sviđa", pisali su korisnici Reddita.

THE IDEA OF YOU
Anne Hathaway se u novom filmu zaljubi u 16 godina mlađu pop zvijezdu

Naime, upravo je stigao film The Idea of You. Radnja je temeljena na istoimenoj knjizi autorice koja je glavnu mušku ulogu bazirala na Harryju Stylesu. Ono što je nas zainteresiralo jest da glavnu žensku ulogu glumi ni više ni manje nego Anne Hathaway.

IZVRNUTO OBRNUTO 2
‘Izvrnuto obrnuto 2’: Nove emocije, novi kaos u glavi

Jedan od najuspješnijih filmova animacijskog studija Pixar dobiva svoj nastavak ovog ljeta koji će zasigurno izazvati nove emocije.

Emocije Sreća, Strah, Tuga, Ljutnja i Gađenje imaju novog posla u Rileyinom umu. Dok su se u prvom nastavku morale nositi s privikavanjem na novu okolinu zbog selidbe u novi grad, sada dobivaju društvo novih emocija jer Riley ipak odrasta u mladu djevojku. Tinejdžerske godine znaju biti emotivno jako zahtjevne. Još od 1995. godine i Priče o igračkama (Toy Story) koji je bio prvi dugometražni film animiran u potpunosti s CGI-jem, Pixar se kroz idućih gotovo tri desetljeća postavio kao jedan od vodećih studija za animirane hitove. Osim tehnoloških inovacija u animaciji i uvijek fantastičnog izgleda, vjerojatno najveću privlačnost njihovim filmovima studio može zahvaliti pričama kojima udahnjuju život na velikim ekranima. Svi Pixarovi filmovi usmjereni su na publiku svih uzrasta pronašavši savršeni balans između filma za djecu i tema s kojima se može poistovjetiti odrasla publika – ispričanima na šaren i zabavan način kroz emocije i smijeh. Naravno, to nije pravilo jer Život buba (A Bug’s Life, 1998.) je ipak prvenstveno bio usmjeren najmlađoj publici, a ovdje se može svrstati i franšiza Auti (Cars). Pixarovo ostvarenje koje je osvojilo Oscara za najbolji animirani film Izvrnuto obrnuto (Inside Out, 2015.) je pak oduševio publiku svih uzrasta, prikazujući na originalan i lako shvatljiv način kako ljudske emocije funkcioniraju. Na taj način, Izvrnuto obrnuto dotaknuo se teme koja se tiče emotivnog stanja, a sve je sve češća u današnje vrijeme. Izvrnuto obrnuto pokazao je kako treba prihvatiti i proživjeti osjećaje koje se najčešće naziva lošima, a to je u prvom redu tuga. Takvi neugodni osjećaji su bitni i važni za proživjeti, a to je u filmu naučila i Sreća koja se htjela riješiti Tuge pod svaku cijenu. Kad svi osjećaji imaju svoje trenutke u kojima mogu zasjati, to djevojčicu Riley u čijem se umu oni izmjenjuju čini potpunom i izbalansiranom osobom. Kako godine prolaze i Riley sazrijeva, tako se pojavljuju i nove emocije što znači da će Sreća, Tuga, Bijes, Strah i Gađenje dobiti društvo. Na Rileyin 13. rođendan stižu i četiri nove emocije koje će unijeti novu dozu kaosa, a one su Tjeskoba, Sram, Zavist i Ennui, tj. Dosada. Nakon što se upali alarm puberteta, novopridošlice odlučuju kako Rileyin um treba profinjenije emocije nego što su to Sreća i ostatak ekipe iz prvog filma. Nazvavši ih ‘starom školom’, nove emocije zatoče Sreću, Tugu, Ljutnju, Strah i Gađenje te ih uklone kako se više ne bi miješale u Rileyino ponašanje. Ono što slijedi je da njih petoro mora pronaći povratak u glavni stožer kako bi Riley mogla normalno funkcionirati, a njihov put bit će duži i opasniji nego u prvom filmu. Za razliku od prvog filma gdje su samo Sreća i Tuga morale pronaći put natrag, ovaj puta im se pridružuju Bijes, Strah i Gađenje što će avanturu učiniti još smiješnijom i emotivnijom. Negdje se mota i Nostalgija, ali ako je zaključiti prema trailerima, ona se ovdje više mota da dobaci kakav šaljivi, nostalgični komentar. Kako se u hrvatskim kinima Izvrnuto obrnuto 2 prikazuje u sinkroniziranoj verziji, glumci koji su posudili glasove emocijama i ostalim likovima se vraćaju i za njegov nastavak, a pridružuje im se i nova ekipa. Samo neki od navedenih su Judita Franković (Sreća), Biserka Ipša (Tuga), Marko Makovičić (Strah), Bojan Navojec (Bijes), Iva Šulentić (Gadljivost), Neva Serdarević (Riley), Jelena Miholjević (Mama), Frano Mašković (Tata), Amanda Prenkaj (Tjeskoba), Mia Čičak (Valentina), Niko Čuturić (Torbić), Leona Paraminski (Trenerica), Ella Dvornik (Dosada), Mara Picukarić (Zavist), Mirela Brekalo (Nostalgija), i Ida Bedenik (Bree).
Sinkronizirano u kinima od 13.06.

FURIOSA
Furiosa: A Mad Max Saga s Cannesa je napokon stigao i u naša kina

Jedan od prvih filmova koji je imao premijeru u Cannesu je apokaliptični film Furiosa: A Mad Max Saga i ako je suditi po reakcijama publike, bit će hit.

Prvi Mad Max film izašao je davne 1979. kada je Maxa glumio Mel Gibson. Film je pratio policajca u postapokaliptičnoj Australiji koji se nakon određenih događaja ide osvetiti motociklističkoj bandi. Uslijedila su još dva nastavka s Gibsonom u glavnoj ulozi, no ponovni interes za lika vratio se 2015. kada je izašao izvrsni kino hit Mad Max: Fury Road u kojem je Maxa glumio Tom Hardy. Film je osvojio nekoliko tehničkih Oscara, a lik Furiose prvi put se pojavljuje u tom filmu. Tada ju je glumila Charlize Theron, a u prequelu koji nam dolazi gledat ćemo njezin origin story i kako se udružila s Maxom. Anya Taylor-Joy neprepoznatljiva je kao junakinja Furiosa u novom traileru. Film započinje njezinim odrastanjem u idiličnom Green Placeu gdje služi Vuvalini vojsci prije nego što postane neustrašiva ratnica koju smo gledali u Fury Roadu. Furiosu najavljuju više kao dramu u tri čina, nego akcijski spektakl kao Fury Road. Radnja u filmu se stoga odvija kroz nekoliko godina te bi trebalo obuhvaćati njezino odrastanje, odnos s Vuvalinima, kako je izgubila ruku te kako je postala ratnica kakvu sada znamo. Publika Filmskog festivala u Cannesu nakon premijere Furiose, nagradila je ekipu sa šestominutnim pljeskom. Takve ovacije nisu ništa novo kada je riječ o filmskim festivalima, no rijetko kad film koji dobije gromoglasni pljesak ispadne loš. Anya Taylor-Joy slala je poljupce kamerama, a Chris Hemsworth bio je vidno ganut sa suzama u očima. Prethodni film je bio poznat i po tome da se Tom Hardy i Charlize Theron nisu baš dobro slagali, no Taylor-Joy i Hemsworth na premijeri su se činili opušteni i prijateljski raspoloženi. Njihova kemija vidljiva je i na ekranu što potvrđuju prve recenzije filma. Malo je reći da smo uzbuđeni da je Furiosa stigla u kina. Redateljsku palicu ponovno preuzima George Miller, čovjek zaslužan za stvaranje Mad Maxa koji je napisao i režirao sve Max Mad filmove dosad. Anyu Taylor-Joy nismo još imali prilike gledati u ovakvom filmu. Podsjetimo, glumicu je proslavila hit Netflixova miniserija Queen’s Gambit te manja uloga u Peaky Blindersima. Od tad niže odlične filmske uloge u hororu The VVitch, Last Night in Soho te The Menu. Osim nje, u Furiosi će glumiti i Chris Hemsworth. Furiosa: A Mad Max Saga stigao je u naša kina.

WAKE UP DEAD MAN: A KNIVES OUT MYSTERY
Započelo snimanje trećeg nastavka serijala ‘Knives Out’

Produkcija ‘Wake Up Dead Man: A Knives Out Mystery’ službeno je započela, a Johnsonov projekt već je potpisao niz poznatih lica.

Produkcija trećeg dijela franšize “Knives Out” Riana Johnsona službeno je u tijeku. Redatelj i scenarist objavio je prvu sliku omiljenog detektiva Benoita Blanca kojeg glumi Daniel Craig, a koji bi se trebao naći upleten u još jednu misteriju ubojstva u “Wake Up Dead Man: A Knives Out Mystery”. Mnoštvo vrhunskih glumaca u filmu već je objavljeno kako bi pobudili apetit publike. Oni zasad uključuju Josha Brolina iz “Dunea“, Josha O’Connora iz “Challengers“, glumicu iz “Civil War” Cailee Spaeny, zvijezdu “Ripleyja” Andrewa Scotta, te Kerry Washington, veteranku na platnu i pozornici Glenn Close, Jeremyja Rennera i Milu Kunis. Johnson je jučer podijelio fotografiju Craiga na setu, napisavši: “Iiiiii krećemo! Danas je prvi dan snimanja sljedeće misterije Benoita Blanca ‘Wake Up Dead Man’ – vidimo se na drugoj strani.” Priložio je crno-bijelu fotografiju Craiga u trodijelnom odijelu, kako zamišljeno zuri udesno. Detalji radnje i podaci o likovima još su u tajnosti, ali možemo očekivati ​​još jedan divlji labirint optužbi i ubojstava koji smo vidjeli u “Knives Out” i “Glass Onion: A Knives Out Mystery“. Johnson je napisao scenarij i režira film, te ga producira sa svojim partnerom Ramom Bergmanom. 

NCIS
Dvadeseta sezona legendarne kriminalističke serije "Navy CIS"

Ova dugovječna serija stekla je svoj kultni status, što potvrđuje impresivna činjenica da je čak planirana i 21. sezona.

U novoj sezoni kriminalističke serije "Navy CIS" profesionalni tim agenata dat će sve od sebe kako bi riješio i najteže slučajeve, i to na dobro poznat, samo njima svojstven način koji uvijek uključuje dozu humora. U glavnim ulogama sada su Sean Murray kao specijalni agent Timothy McGee, Wilmer Valderrama kao agent Nickolas "Nick" Torres, Katrina Law kao specijalna agentica Jessica Knight, Diona Reasonover u ulozi forenzičarke Kasie Hines i Gary Cole kao specijalni agent NCIS-a Alden Parker. Nova sezona zadat će završni udarac na šokantne preokrete iz finala prethodne sezone. Potpuno nesvjestan surove realnosti u kojoj se nalazi, na samom početku sezone Parker je zbog lažne optužbe za ubojstvo i dalje u bijegu s bivšom ženom Vivian. Dok tajanstveni negativac provodi svoj zlobni plan, NCIS tim provest će detaljnu potragu za misterioznim osvetnikom. Već u prvoj epizodi serija donosi zanimljive goste, specijalnu agenticu Jane Tennant i računalnog stručnjaka Earnija Malika, koji se spletom okolnosti nalaze u istom gradu i pomažu riješiti najteži slučaj do sada. Tennant i Malik dio su glavne glumačke postave serije "Navy CIS Havaji" koja se trenutno emitira na kanalu Doma TV. Također, u jednoj od epizoda s NCIS timom sastat će se i agenti Los Angeles Navy CIS-a kada se okupe na proslavi umirovljenja najdražeg bivšeg profesora. No, jedna slobodna i sasvim obična večer pretvorit će se u posao i tragičnu dužnost kada pronađu njegovo mrtvo tijelo. Tim će se suočiti i s nizom drugih izazova i misterija. Počevši od zaštite direktora Vancea nakon nasilnog upada u njegov dom, tim mora razotkriti tko stoji iza napada. U jednom od slučajeva, tijekom godišnje utrke za Dan zahvalnosti, nepoznati strijelac uzrokovat će pomutnju, a NCIS tim mora hitno otkriti motiv i krivca. Također, tijekom istraživanja neobičnih zločina, agent Parker postat će žrtva krađe identiteta, a među žrtvama kriminalističkih incidenata pronaći će se student, marinac, kći senatora i brojni drugi. Dvadeseta sezona, prema piscima serije, prozvana je i sezonom ljubavi. Romansa Jessice i Jimmya cvate, iako iznenadni događaji prijete njihovoj sreći. U finalnim epizodama, specijalni agent Torres mogao bi se naći u zatvoru dok dobro poznati tim pokušava spriječiti teroristički napad na tlu SAD-a. Nova sezona donosi uzbuđenje, tajne i napetost dok junaci vojne mornarice SAD-a pokušavaju razriješiti složene slučajeve i održati sigurnost zemlje.

ERIC
Nova miniserija na Netflixu

Triler serija je inspirirana istinitim slučajem, a prati očajnog oca usred velike tragedije.

Vincent (Cumberbatch) je poznati lutkar i tvorac popularne TV serije za djecu – Good Day Sunshine. Život mu se okrene naglavačke kada njegov devetogodišnji sin Edgar misteriozno nestane na putu do škole. Boreći se s gubitkom sina, Vincent postaje sve tužniji i nestalniji. Pun samoprijezira i krivnje zbog Edgarova nestanka, on se uhvati crteža koji je Edgar nacrtao – plavog čudovišta, Erica, uvjeren da će se on vratiti kući ako uspije dovesti Erica na TV. Dok Vincentovo progresivno destruktivno ponašanje otuđuje njegovu obitelj, njegovi kolege i detektive koji mu pokušavaju pomoći, Eric postaje njegov jedini saveznik u potrazi za vraćanjem sina kući. Radnja je smještena u 80-e godine prošlog stoljeća, a miniserija će imati šest epizoda. Osim Cumberbatcha, pojavljuju se i Gaby Hoffman, Jeff Hephner, McKinley Belcher III, Ivan Morris Howe, dok režiju potpisuje Lucy Forbes, a kreatorica je Abi Morgan.

IT ENDS WITH US
Stiže ekranizacija hit ljubavnog romana s Blake Lively u glavnoj ulozi.

Adaptacija bestselera "It ends with us" autorice Colleen Hoover u kolovozu stiže u kina, a u glavnoj ulozi gledat ćemo slavnu glumicu Blake Lively.

Uz stihove pjesme "My Tears Ricochet", Taylor Swift s njenog albuma "Folklore" iz 2020., objavljen je prvi trailer za ljubavnu dramu "Priča završava s nama" ("It Ends with Us"). Radi se o adaptaciji romana Colleen Hoover u kojoj glavne uloge igraju Blake Lively i Justin Baldoni, koji je ujedno i redatelj filma.Priča prati Lily Bloom (Blake Lively) i njezino preseljenje u Boston u kojem ostvaruje svoje snove otvaranjem cvjećarne, a uskoro upozna Rylea Kincaida (Justin Baldoni), šarmantnog neurokirurga u kojeg se zaljubi. No intenzivna romansa uskoro je počinje podsjećati na odnos koji su imali njezini roditelji - njezin otac, koji je nedugo prije preminuo, zlostavljao je njezinu majku. Stvari se dodatno zakompliciraju kada joj se u život vrati njezina stara ljubav Atlas Corrigan (Brandon Sklenar). Njena veza s Ryleom postaja još nestabilnija i Lily shvati da se mora osloniti na vlastitu snagu kako bi donijela pravu odluku za sebe. Glumačka postava filma "It Ends with Us", koji je za ekranizaciju napisala Christy Hall, također uključuje Jenny Slate kao Ryleovu sestru Allysu, Hasana Minhaja kao Allysina muža Marshalla i Amy Morton kao Lilynu majku Jenny. Film snimljen prema romanu Colleen Hover iz 2016., koji je postao hit na TikToku nekoliko godina kasnije, u kina stiže 9. kolovoza.

MADAME WEB
Najgori film o superherojima

Stiže nam film kojeg bi se i glavna glumica najradije odrekla. Navodno je toliko loš.

Pred nama je slučaj filma koji je osuđen na propast i bez da se pojavio pred gledateljima. Riječ je o Madame Web, novom filmu o superherojima koji je direktno inspiriran istoimenim likom iz Marvelovih stripova.
Kako je istaknuto u najavi, za razliku od tipičnog žanra, Madame Web priča samostalnu priču o podrijetlu jedne od najzagonetnijih Marvelovih junakinja – Cassandre Webb, bolničarke koja stječe nadnaravne sposobnosti… Naslovna uloga povjerena je Dakoti Johnson, kojoj se pridružuju Sydney Sweeney, Isabela Merced i Emma Roberts. Premda je okupljena sjajna glumačka ekipa, film je u prvim danima prikazivanja prikupio mahom negativne kritike. One se prvenstveno odnose na loše razrađen scenarij i osrednju izvedbu zvjezdane postave. Neki idu toliko daleko da ga nazivaju i najgorim filmom o superherojima ikad snimljenim. Ova osuda je možda ipak prejaka, ali sasvim je jasno da je ovo još jedno loše ostvarenje žanra koji rapidno gubi popularnost. A toga je itekako bila svjesna Dakota Johnson koja je u najavama isticala kako ni sama nije sigurna da je obavila dobar posao te da će rezultat biti zadovoljavajuć. Sumnju u vlastite sposobnosti, kao i uspjeh filma, iznijela je osvrnuvši se na svoje iskustvo rada s plavim ekranom za CGI efekte, a isto je okarakterizirala kao – psihotično. Nije velika utjeha gledateljima, ali renomirani  filmski kritičari ističu kako Madam Web ipak nije najgori Spider Manov spin off (tu su ulogu  namijenili filmovima Venom i Morbidus). Također, napominju i kako nije sve za plakanje, film bi vas na trenutke mogao i nasmijati. Razgovori jesu otrcani, ali na momente funkcioniraju. Je li dosta toliko loš? U ovu tvrdnju moći ćete se uvjeriti sami jer film Madam Web u domaća kina stiže u četvrtak, 15. veljače.